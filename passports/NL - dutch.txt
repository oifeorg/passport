NEDERLANDS

Ik heb osteogenesis imperfecta (OI, broze botten). Dit betekent dat mijn botten breekbaar zijn. OI betreft niet alleen het skelet maar het steunweefsel in het algemeen.
Wilt u met mij, mijn partner, mijn ouders/begeleiders overleggen voordat u mij gaat vervoeren, onderzoeken of behandelen; volgt u onze aanwijzingen voor een veilige aanpak.


Wij vragen uw aandacht voor het volgende:
–	Fracturen kunnen bij osteogenesis imperfecta gemakkelijk ontstaan, soms zelfs spontaan.
–	De symptomen van fracturen zijn niet altijd even duidelijk; pijn duidt vaak op een fractuur.
–	Een fractuur kan al ontstaan door te zoeken naar symptomen zoals abnormale beweeglijkheid of crepitaties.
–	De veiligste manier om een fractuur vast te stellen is door röntgenonderzoek.
–	In de regel zijn fracturen pijnlijk.
–	Wanneer geen fractuur zichtbaar is dient bij pijn soms toch gehandeld te worden als bij een fractuur.
–	Adequate pijnbestrijding is gewenst, zowel bij volwassenen als bij kinderen. 
–	Dosering van medicijnen en anesthesie middelen dient eerder gebaseerd te zijn op de grootte dan op de leeftijd van de persoon.
–	Een pijnstiller en/of slaapmiddel wordt aanbevolen gedurende de eerste dagen na een fractuur.
–	Ter fixatie van een fractuur verdient lichtgewicht materiaal de voorkeur.
–	Patiënten met osteogenesis imperfecta dienen zoveel mogelijk mobiel te blijven.
–	Indien opname of operatie nodig is wordt verzocht eerst contact op te nemen met de behandelend specialist.
–	Veel patiënten met osteogenesis imperfecta zijn slechthorend.
Bij röntgenonderzoek:
–	Bij osteogenesis imperfecta is het bot vaak weinig geminerali-seerd. Een lagere stralingsintensiteit is dan aan te bevelen (zoals bij osteoporose) om onnodig overmaken van foto’s te voorkomen.
–	Belastende bewegingen en onnodig tillen dienen te worden vermeden.
–	Patiënten of hun ouders/verzorgers hebben vaak al ervaring opgedaan bij eerdere onderzoeken. Zij kunnen behulpzaam zijn bij het vinden van de juiste positie voor het maken van een foto.
–	De gonaden dienen afgeschermd te worden.

Operaties en narcose:
–	Het overbrengen van de persoon/patiënt van en naar de operatietafel dient voorzichtig te gebeuren, met de juiste ondersteuning.
–	Let op aanwezige deformiteiten of contracturen bij het positioneren van de persoon/patiënt op de operatietafel.
–	Voor intubatie moet het hoofd voorzichtig achterovergebogen worden om het risico van een fractuur van de cervicale wervels te minimaliseren; het slijmvlies van de trachea kan uiterst kwetsbaar zijn. De tanden zijn vaak eveneens breekbaar.
